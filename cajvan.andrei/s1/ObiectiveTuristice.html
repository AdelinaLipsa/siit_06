<!DOCTYPE html >
<html >
<head>
<title>Obiective Turistice</title>
<link rel="stylesheet" type="text/css" href="style.css" />
</head>
<body>


<div id="container">

<div>
<h1>Obiective Turistice</h1>

</div>
<p> Un oraș cu o poziționare deosebită și o istorie veche, Brașov, supranumit „Orașul de sub Tâmpa”, are o atmosferă desprinsă parcă din cărțile cu povești, cu ale sale case colorate, cu turnulețe și acoperișuri țuguiate, din țiglă. Brașovul cel vechi și pitoresc poate fi descoperit “la picior” luând-o pe străduțele sale pietruite, mare parte din atracțiile sale fiind concentrate în centrul istoric.
 Mai jos, obiectivele turistice din Brașov, Kronstadt în limba germană, care merită vizitate. </p>

<h2>Piața Sfatului</h2>

<p><img src="images/piata sfatului brasov.jpg" alt="piata sfatului" style="float:center;"></p>
<br>
<p>Acest loc romantic și plin de istorie, care a fost și este “inima” vechii cetăți a Brașovului, se află la o “aruncătură de băț” de toate obiectivele care trebuie văzute în Orașul de pe Tâmpa. În Piața Sfatului se află vechea primărie, Rathaus sau Casa Sfatului, ridicată în anul 1420, o clădire care îmbină mai multe stiluri arhitecturale, care nu fac altceva decât să-i confirme istoria. Astfel, parterul clădirii, care adăpostește acum Muzeul de Istorie a Brașovului, mai păstrează elemente ale stilului gotic, în timp ce etajul, mansarda și turnul urmează liniile renascentiste și baroce.
Tot în piața Sfatului se află și vechea Casă a Negustorilor, construită între anii 1539-1545 la cererea soției judelui Brașovului precum și frumoasa Catedrală ortodoxă Adormirea Maicii Domnului ( ridicată în perioada 1895-1896, după modelul bisericii grecești din Viena). În Piața Sfatului sunt câteva cafenele și restaurante drăguțe, merită să poposiți puțin pentru a „lua pulsul” acestui oraș deosebit de frumos, poate cel mai frumos din România.
Cu puțin noroc, veți asista la schimbarea gărzii cetății și la onorul dat de aceasta, vizitatorilor și localnicilor, din turnul Casei Sfatului.</p>


<h2>Biserica Neagră</h2>
<p><img src="images/biserica neagra Brasov.jpg" alt="biserica neagra" style="float:left;"></p>
<p>Unul dintre cele mai reprezentative monumente de arhitectură din România, Biserica Neagră. Cu cei 89 de metri lungime și 38 de metri lățime ai săi, Biserica Neagră este cel mai mare edificiu de cult în stil gotic din Sud-Estul Europei. Construită începând cu anul 1385 și cunoscută până la marele incendiu din 1689 sub numele de „Biserica Sfânta Maria“, în Biserica Neagră pot încăpea aproximativ 5.000 de persoane. Clădirea a fost parțial distrusă de incendiul din 1689, de unde i se trage numele care a făcut-o celebră. După incendiu, Biserica Neagră a fost refăcută de meșteri veniți din Danzig, noile bolți fiind construite în stil baroc. Din perioada anterioară incendiului s-a păstrat și pictura murală din pridvorul sudic, care prezintă figura Mariei cu Pruncul, așezată între Sf. Ecaterina și Sf. Varvara. În colțurile de jos ale picturii se află stemele regelui Matei Corvin și a soției sale Beatrice de Napoli-Aragon. În clopotnița Bisericii Negre se află cel mai mare clopot din spațiul românesc, din bronz, care cântărește șase tone. Colecția de peste 100 covoare orientale a Bisericii Negre este cea mai bogată de acest tip din România. Orga Bisericii Negre, una din cele mai mari din Sud-Estul Europei, cu cele 4.000 de tuburi ale sale, este foarte apreciată pentru sonoritatea sa. Orga din Biserica Neagră a fost instalată în anul 1839. Se plătește bilet de intrare în Biserica Neagră, este opt lei/adulți și 5 lei elevi și studenți.</p>
<br>
<h2>Cetatea Brașovului</h2>
<p><img src="images/turnul tesatorilor Brasov.jpg" alt="turnul tesatorilor" style="float:left;"></p>
<p>Cetatea Brașovului a fost ridicată între secolele XIII și XVII-lea din nevoia de apărare împotriva invazii lor turcilor și tătarilor. În trecut, Brașovul avea șapte bastioane, unite prin ziduri puternice de apărare. Bastioanele erau încredințate breslelor, după modelul medieval, fiind dispuse la o distanță de aproximativ 110 m distanță unele de altele. În vremurile de glorie ale cetății Brașovului, sistemul de fortificații avea 28 de turnuri, din care astăzi nu mai există decât șase. În zona de sub Tâmpa, numită „După Ziduri”, mai sunt vizibile două Bastioane, cel Țesătorilor și cel al Postăvarilor, unite printr-un zid care pe alocuri depășește cinci metri înălțime.
Câteva repere ale cetății Brașovului
Poarta Ecaterinei (Catharinei), construită în anul 1559, este cea mai bine păstrată. Finanțarea sa a fost asigurată de magistratul Johhanes Beckner, fiind principala poartă de acces dinspre Scheii Brașovului care îndeplinea și rol de bastion. Poarta Ecaterinei a fost botezată după fosta mănăstire de măicuțe din apropiere. Construcția are în partea superioară trei turnulețe care simbolizau Jus Gladii, privilegiul conducătorilor brașoveni de a da sau nu pedeapsa cu moartea, în perioada medievală.
Bastionul și canalul Graft. Bastionul, construit și îngrijit de breasla șelarilor, a fost ridicat în secolul al XV-lea. În secolul al XVI-lea au fost construite atât canalul Graft, care colectează apele de pe dealul învecinat, cât și zidul de apărare cu opt turnuri. Nu departe se află Turnul Alb, cel care face legătura cu Bastionul Graft, ridicat în anii 1460-1494, în afara zidurilor cetății Brașovului pe un vârf de stâncă, fiind cel mai înalt punct de fortificație.
Turnul Alb, cu metereze, balcoane și guri pentru aruncarea de foc și smoală, era întreținut de breslele cositorarilor și arămarilor. Turnul Alb a fost afectat și el de incendiul din 1689, fiind reconstruit la începutul secolului al XVIII-lea.</p>

</ul>

<p><a href="Brasov.html"><i>Inapoi la pagina principala</i></a></p>


</div>


<div style="clear: both;"> </div>



</body>
</html>